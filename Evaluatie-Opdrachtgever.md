## Evaluatie Opdrachtgever

**Beste Pepijn, Chevan, Derk, Pirmin,**  
**(cc Wouter)**

Bij deze onze input voor jullie evaluatie. Ik hoop dat jullie hier iets mee kunnen. Mochten er nog vragen zijn naar aanleiding van onderstaande, stel ze gerust.

Daarnaast ben ik ook benieuwd hoe jullie het project ervaren hebben. Vonden jullie het leuk? Waren er dingen die anders/beter kunnen vanuit ons? Ik hoor het graag.

Succes met de afronding, en we zien jullie graag de 11e in Den Haag!

**Groeten,**  
*Milan*

---

### **Algemeen**
We zijn onder de indruk van hoeveel jullie voor elkaar hebben gekregen de afgelopen maanden. Het waren voor jullie grotendeels nieuwe onderwerpen en technologieën, en we vinden het leuk om te zien dat jullie deze toch aan de praat hebben gekregen. Zelfs hebben jullie nieuwe (ons nog onbekende) tools gevonden en gebruikt, zoals de Clumsy tool.

### **Communicatie**
Wat ons betreft had de communicatie iets actiever gemogen. We willen jullie aanmoedigen om sneller om hulp te vragen als je vastzit. Er waren een paar momenten waarbij we het idee hadden dat jullie lang aan het zoeken waren, terwijl we dit met een korte meeting snel op hadden kunnen lossen.

### **Meetings / Presentaties**
Jullie presentaties waren helder en werden zeer gewaardeerd. Jullie gaven duidelijk aan waar jullie mee bezig waren en wat de planning was voor het vervolg van het project. 

Jullie focus bij de presentaties lag op waar jullie op dat moment mee bezig waren. Dit is prima, maar het zou voor het grotere plaatje handig zijn geweest om in elke meeting middels een PowerPoint o.i.d. kort alle onderwerpen van het project even langs te lopen, al is het maar in het kort. 

Daarnaast willen we jullie meegeven om bij afgesproken meetings echt op tijd aanwezig te zijn.

### **Opleverset**
Ik ben onder de indruk van de vorm waarin jullie de spullen aanleveren. Ik weet niet of jullie dat zelf hebben bedacht of dat het vanuit de opleiding komt, maar het ziet er netjes uit! Ik heb nog niet de tijd gehad om het helemaal door te lezen, maar op het eerste gezicht ziet het er gedegen uit.

### **Wat we nog missen in de opleverset:**
Wat betreft het Unity-project: graag het hele project aanleveren, zoals jullie ook zelf al vermelden in de README. 
Daarnaast is het handig om naast de beschrijving van:
- **Architectuur**
- **Gebruikte software**
- **Meetresultaten**

oók een beschrijving te geven van de gebruikte scenario’s. M.a.w. wat waren de opdrachten aan de gebruiker, in welk terrein, etc.

---
